\id COL Colossians


\s5
\c 1
\p
\v 1 దేవుని ఇష్టప్రకారం యేసు క్రీస్తుకు అపోస్తలుడైన పౌలూ, సోదరుడు తిమోతీ కొలొస్సయి పట్టణంలో ఉన్న పరిశుద్ధులకూ,
\v 2 క్రీస్తులో విశ్వాసముంచిన సోదరులకూ శుభాకాంక్షలతో రాస్తున్న సంగతులు. మన తండ్రి అయిన దేవుని నుండి కృపా, శాంతీ మీకు లభించుగాక!
\v 3 మన ప్రభువైన యేసు క్రీస్తుకు తండ్రియైన దేవునికి కృతజ్ఞతలు చెల్లిస్తున్నాం. మీ కోసం ఎప్పుడూ ప్రార్ధన చేస్తున్నాం.

\s5
\v 4 పరలోకంలో మీ కోసం భద్రంగా ఉన్న ఆశాభావం కారణంగా క్రీస్తు యేసు పై మీకున్న విశ్వాసం గూర్చీ, పరిశుద్ధులందరి పైనా మీకున్న ప్రేమను గూర్చీ మేం విన్నాం.
\v 5 సత్యమైన దేవుని వాక్కు అయిన సువార్త మీ దగ్గరకు వచ్చినప్పుడు ఈ ఆశాభావం గూర్చి మొదటిసారి మీరు విన్నారు.
\v 6 ఈ సువార్తను మీరు విని దేవుని కృపను నిజంగా తెలుసుకున్నప్పటి నుంచీ అది మీలో ఫలించి అభివృద్ధి చెందినట్లే ఈ ప్రపంచమంతటా ఈ సువార్త ఫలిస్తూ అభివృద్ధి చెందుతూ ఉంది.

\s5
\v 7 ప్రియమైన మా తోటి దాసుడూ, యేసుక్రీస్తు కు నమ్మకమైన సేవకుడూ అయిన ఎపఫ్రా మీకీ విషయాలను బోధించాడు.
\v 8 ఆత్మలో మీ ప్రేమను గూర్చి మాకు తెలియజేసింది కూడా ఇతనే.

\s5
\v 9 ఈ ప్రేమ కారణంగా మీ గురించి మేం విన్న రోజు నుండీ మీరు ఆయన ఇష్టాన్ని తెలుసుకునే విషయంలో సంపూర్ణ జ్ఞానంతోనూ, ఆత్మ సంబంధమైన తెలివితోనూ నిండి పోవాలని మీకోసం మానకుండా ప్రార్ధిస్తున్నాం.
\v 10 ప్రతీ మంచి కార్యం విషయంలోనూ మీరు ఫలిస్తూ, దేవునికి సంబంధించిన జ్ఞానంలో పెరుగుతూ, దేవునికి తగినట్టుగా ఆయన ఆమోదానికి అనుకూలంగా మీరు జీవించాలని మేం ప్రార్ధిస్తున్నాం.

\s5
\v 11 ఆయన మహిమ ప్రభావాలకు అనుగుణంగా మీలోని ప్రతి సామర్ధ్యమూ శక్తి పుంజుకోవాలని దేవుని వేడుకుంటున్నాం. అదే మీకు సహనాన్నీ, పట్టుదలతో కొనసాగే శక్తినీ కలిగిస్తుంది.
\v 12 వెలుగు నివాసులైన పరిశుద్ధుల వారసత్వంలో మనల్ని భాగస్వాముల్ని చేసిన తండ్రికి మీరు సంతోషంతో కృతజ్ఞతలు చెప్తూ ఉంటే ఇదంతా జరగాలని మేం దేవుణ్ణి వేడుకుంటున్నాం.

\s5
\v 13 ఆయన మనల్ని చీకటి రాజ్యపు ఆధిపత్యం నుండి విడుదల చేసి తన ప్రియ కుమారుడి రాజ్యంలో ఉంచాడు.
\v 14 ఆ కుమారుడి లోనే మనకు పాప క్షమాపణా, విమోచనా ఉన్నాయి.

\s5
\v 15 ఆయన అదృశ్యదేవుని స్వరూపం. సర్వసృష్టికీ ఆయన మొదటివాడుగా ఉన్నాడు.
\v 16 ఎందుకంటే కంటికి కనిపించేదైనా కనిపించనిదైనా ఆకాశంలోనూ, భూమిపైనా ఉన్న అన్నిటి సృష్టీ ఆయన ద్వారానే జరిగింది. సింహాసనాలైనా, ఆధిపత్యాలైనా, ప్రభుత్వాలైనా, అధికారులైనా, సర్వమూ ఆయన ద్వారా కలిగాయి, ఆయన కోసమే కలిగాయి.
\v 17 ఆయన అన్నిటికీ పూర్వం ఉన్నవాడు. ఆయనలోనే అన్నీ ఒకదానితో మరొకటి కలిసి స్థిరంగా ఉంటాయి.

\s5
\v 18 తన శరీరమైన సంఘానికి ఆయనే తలగా ఉన్నాడు. సర్వాధికారానికీ మూలకేంద్రం ఆయనే. చనిపోయిన వారిలోనుండి సజీవుడిగా లేవడంలో ఆయనే ప్రథముడు.
\v 19 ఆయనలో సర్వసంపూర్ణత నివసించాలనీ,
\v 20 కుమారుడి ద్వారా సమస్తాన్నీ తనతో రాజీ చేసుకోవాలనీ దేవుడు ఇష్టపడ్డాడు. ఆకాశంలోనూ, భూమిపైనా ఉన్న వాటినన్నిటినీ తన కుమారుడు సిలువలో కార్చిన రక్తం ద్వారా రాజీ చేసుకోవడం ద్వారా ఆయన ఈ కార్యం చేశాడు.

\s5
\v 21 ఒకప్పుడు మీరు కూడా దేవునికి పరాయి వారుగా ఉన్నారు. మీ ఆలోచనల్లోనూ మీరు చేసిన దుర్మార్గాల వల్లనూ దేవునికి శత్రువులుగా ఉన్నారు.
\v 22 అయితే రక్త మాంసాలున్న క్రీస్తు శరీరంలో మరణం వల్ల ఆయన మిమ్మల్ని తనతో రాజీ చేసుకున్నాడు. తన ముందు మిమ్మల్ని పరిశుద్ధులుగానూ, నిర్దోషులుగానూ, నిందారహితులుగానూ నిలబెట్టుకోడానికి ఆయన ఇలా చేశాడు.
\v 23 ఇది జరగాలంటే మీరు దృఢంగా విశ్వాసం లో సుస్థిరంగా నిలిచి ఉండి, ఆకాశం కింద ఉన్న సమస్త సృష్టికీ, మీకూ ప్రకటన జరిగిన సువార్త వల్ల కలిగిన ఆశాభావం నుండి తొలగిపోకుండా ఉండాలి. ఈ సువార్తకు పౌలు అనే నేను సేవకుణ్ణి అయ్యాను.

\s5
\v 24 ఇప్పుడు మీ కోసం నేను పడుతున్న హింసలలో సంతోషిస్తున్నాను. సంఘం అనే తన శరీరం కొరకు క్రీస్తు పడిన యాతనలలో కొదువగా ఉన్న వాటిని నా వంతుగా నా శరీరంలో సంపూర్ణం చేస్తున్నాను.
\v 25 రహస్య సత్యంగా ఉన్న దేవుని వాక్కును నెరవేర్చడానికి దేవుడు నాకు అప్పగించిన బాధ్యత ప్రకారం నేను సంఘానికి సేవకుణ్ణి అయ్యాను.
\v 26 ఈ రహస్య సత్యం యుగయుగాలుగా తరతరాలుగా మర్మంగా ఉంది కానీ ఇప్పుడు దేవుడు దానిని తన పరిశుద్ధులకు తెలియజేశాడు.
\v 27 అన్యజనులలో ఈ మర్మం అనే దివ్య సంపదను తన పరిశుద్ధులకు తెలియజేయాలని దేవుడు తలచాడు. ఈ మర్మం మీలో ఉన్న యేసు క్రీస్తే. ఆయనే మహిమను గూర్చిన ఆశాభావం.

\s5
\v 28 మేం ప్రకటిస్తున్నది ఈయననే. ప్రతి వ్యక్తినీ క్రీస్తులో పరిపూర్ణుడిగా చేసి దేవుని ముందు నిలబెట్టాలి. ఈ ఉద్దేశ్యంతోనే మేము ప్రతి ఒక్కరినీ హెచ్చరిస్తున్నాం. సమస్త జ్ఞానంతో ప్రతి ఒక్కరికీ బోధిస్తున్నాం.
\v 29 దీనికోసం నేను శ్రమిస్తూ ఉన్నాను. నాలో బలంగా పని చేస్తున్న ఆయన మహత్తర శక్తిని నేను వినియోగించుకుంటూ ప్రయాస పడుతున్నాను.

\s5
\c 2
\p
\v 1 మీ కోసమూ, లవొదికయ పట్టణం లోని వారి కోసమూ, నన్ను చూడని వారందరి కోసమూ
\v 2 నేను ఎంత తీవ్ర పోరాటం చేస్తున్నానో మీరు తెలుసుకోవాలి. వారందరూ ప్రేమలో ఒక్కటి కావడం వల్లనూ, దేవుని మర్మమైన క్రీస్తును క్షుణ్ణంగా తెలుసుకోవడం వల్ల కలిగే సంపదల మూలంగానూ తమ హృదయాలలో ప్రోత్సాహం పొందాలని పోరాటం చేస్తున్నాను.
\v 3 జ్ఞానమూ, తెలివితేటల నిధులన్నీ క్రీస్తులో దాగి ఉన్నాయి.

\s5
\v 4 ఎవరైనా మీతో ఇంపుగా మాట్లాడి మిమ్మల్ని మోసం చేయకుండా ఉండాలని మీకీ సంగతి చెప్తున్నాను.
\v 5 నేను భౌతికంగా మీకు దూరంగా ఉన్నా ఆత్మలో మీతోనే ఉన్నాను. మంచి క్రమంలో సాగే మీ ప్రవర్తననూ, క్రీస్తుపై మీకున్న బలమైన విశ్వాసాన్నీ చూసి సంతోషిస్తున్నాను.

\s5
\v 6 మీరు ప్రభువైన క్రీస్తు యేసును అంగీకరించిన విధంగానే ఆయనలో నడుస్తూ ఉండండి.
\v 7 ఆయనలో స్థిరంగా నాటుకుని ఉండండి, ఆయన పైనే మీ జీవితాలు కట్టుకోండి, మీకు బోధించిన రీతిలోనే విశ్వాసంలో నిలకడగా ఉండండి. కృతజ్ఞతలు చెప్పడంలో విస్తరిస్తూ ఉండండి.

\s5
\v 8 క్రీస్తుపై కాకుండా మానవ సంప్రదాయాలపైనా, ప్రపంచంలోని పాపభూయిష్టమైన మత విశ్వాసాలపైనా ఆధారపడ్డ తత్వజ్ఞానాన్నీ, కేవలం మోసపూరిత వాదాలనూ ప్రయోగించి ఎవరూ మిమ్మల్ని వశం చేసుకోకుండా చూసుకోండి.
\v 9 ఎందుకంటే దైవత్వపు సంపూర్ణత ఆయన శరీరంలో నివసిస్తుంది.

\s5
\v 10 ప్రభుత్వానికీ, ఆధిపత్యానికీ పై శిరస్సుగా ఉన్న ఆయనలో మీరు సంపూర్ణులు.
\v 11 మనుషుల చేతులతో చేసినట్టు కాకుండా దేవుడు ఆయనలో మీకు సున్నతి చేశాడు. స్వభావరీత్యా శరీరంలో ఉన్న పాపపు నైజాన్ని తీసివేయడమే క్రీస్తులో మీకు జరిగిన సున్నతి.
\v 12 బాప్తిస్మంలో మీరు ఆయనతో కూడా సమాధి అయ్యారు. అయితే చనిపోయిన వారిలోనుండి ఆయనను సజీవంగా లేపిన దేవుని శక్తిలో మీకున్న విశ్వాసం వల్ల మీరు కూడా సజీవంగా లేచారు.

\s5
\v 13 శరీరంలో మీకు సున్నతి జరగక పోవడం వల్లా మీరు చేసే అపరాధాల వల్లా మీరు చనిపోయారు. అప్పుడు ఆయన తనతో కూడా మిమ్మల్ని బ్రతికించాడు. మన అపరాధాలన్నిటినీ క్షమించాడు.
\v 14 మనకు వ్యతిరేకంగా రాసి ఉన్న రుణపత్రాన్నీ, దానికి సంబంధించిన నియమ నిబంధనల్నీ ఆయన తుడిచివేశాడు. ఆయన వాటన్నిటినీ తీసివేసి సిలువకు మేకులతో కొట్టాడు.
\v 15 ఆయన సిలువపై ప్రభుత్వాలనూ, ఆధిపత్యాలనూ తొలగించి, వారిని నిరాయుధులుగా చేసి తన విజయోత్సవ ఊరేగింపు లో బహిరంగంగా ప్రదర్శించాడు.

\s5
\v 16 కాబట్టి తినే విషయంలోనూ తాగే విషయంలోనూ, పండుగ రోజులూ, అమావాస్య, విశ్రాంతిదినం వంటి విషయాల్లోనూ ఎవరూ మిమ్మల్ని విమర్శించకుండా చూసుకోండి.
\v 17 ఇవన్నీ జరుగనున్న వాటి నీడల్లాంటివి. వాటి నిజస్వరూపం క్రీస్తులో ఉంది.

\s5
\v 18 ఎవరైనా కపట వినయం ప్రదర్శిస్తూ, దేవదూతల పట్ల భక్తి కనుపరుస్తూ తద్వారా మీరు మీ బహుమానం పోగొట్టుకొనేలా చేయకుండా జాగ్రత్త పడండి. అలాంటివాడు తాను చూసిన విషయాలను ఎక్కువ పట్టించుకుంటాడు. వాడు తన శరీర సంబంధమైన ఆలోచల వల్ల కారణం లేకుండానే వాటి విషయంలో గర్విష్టి అవుతాడు. .
\v 19 అలాంటి వాడు శిరస్సుగా ఉన్న క్రీస్తు యేసును అంటి పెట్టుకుని ఉండడు. ఆ శిరస్సు వల్లనే శరీరానికి పోషణ జరుగుతుంది. ఆ శిరస్సు వల్లనే కీళ్ళు, నరాలతో శరీరం ఒక్కటిగా ఉంటుంది. దేవుడు ప్రసాదించే ఎదుగుదలతో శరీరం అభివృద్ధి చెందుతుంది.

\s5
\v 20 ప్రపంచంలోని పాప భూయిష్టమైన విశ్వాసాల విషయంలో మీరు క్రీస్తుతో కూడా మరణిస్తే ఆ విశ్వాసాలకు మీరెందుకు లోబడి ఉండాలి?
\v 21 "అది పట్టుకోవద్దు, రుచి చూడవద్దు, ఇది ముట్టుకోవద్దు" లాంటి మనుష్యుల ఆజ్ఞలను ఎందుకు లెక్క చేయాలి?
\v 22 ఈ ఆజ్ఞలూ, ఉపదేశాలూ అన్నీ, ఉపయోగించడం చేత నాశనమైపోయే విషయాల కోసం వ్యక్తులు చేసేవే.
\v 23 వీటిలో మానవ నిర్మితమైన మతాల జ్ఞానమూ, కపట వినయమూ, శరీరాన్ని నియంత్రించడం వంటివి ఉన్నాయి. కానీ శరీర కోరికలను తీర్చుకునే విషయానికి వ్యతిరేకంగా వీటికి ఎలాంటి శక్తీ లేదు.

\s5
\c 3
\p
\v 1 అయితే దేవుడు మిమ్మల్ని క్రీస్తుతో కూడ సజీవులుగా లేపినట్లయితే పైన ఉన్న వాటినే వెదకుతూ ఉండండి. అక్కడ క్రీస్తు దేవుని కుడి పక్కన కూర్చుని ఉన్నాడు.
\v 2 పైన ఉన్న వాటి మీదే మీ మనస్సు నిలపండి. భూలోక సంబంధమైన వాటి మీద మనస్సు పెట్టుకోవద్దు.
\v 3 ఎందుకంటే దేవుడు మీ జీవాన్ని క్రీస్తులో దాచి పెట్టాడు.
\v 4 మీ జీవం అయిన క్రీస్తు తన మహిమ ప్రభావంతో కనిపించినప్పుడు మీరు కూడా ఆయనతో కనిపిస్తారు.

\s5
\v 5 కాబట్టి ఈ లోకంలోని పాపపు కోరికల్ని అంటే వ్యభిచారమూ, అపవిత్రతా, లైంగిక విశృంఖలతా, దురాశా, ధన వ్యామోహానికి మారు పేరైన విగ్రహారాధనలను చంపి వేయండి.
\v 6 వీటి వల్లే దేవుని తీవ్ర కోపం అవిధేయుల పైకి వస్తుంది.
\v 7 గతంలో మీరు వారితో కలసి నివసించినప్పుడు ఇవన్నీ చేస్తూ వచ్చారు.
\v 8 కానీ ఇప్పుడు మీరు తీవ్ర కోపమూ, ఆగ్రహమూ, దుర్మార్గపు ఉద్దేశాలూ, నిందా వాక్కులూ, మీ నోటినుండి అవమానకరమైన మాటలూ, బూతులూ అన్నీ వదిలి పెట్టాలి.

\s5
\v 9 ఒకరితో మరొకరు అబద్ధాలు చెప్పవద్దు. ఎందుకంటే మీరు మీ పూర్వ నైజాన్ని దాని పనులతో సహా తీసివేశారు.
\v 10 ఇప్పుడు ఒక నూతన వ్యక్తిని ధరించారు. ఆ నూతన వ్యక్తిని మీలో సృష్టించిన వాని స్వరూపంలోకి నూతనమవుతూ ఉన్నారు.
\v 11 ఇలాంటి అవగాహనలో గ్రీకు వాడనీ, యూదుడనీ భేదాలు ఉండవు. సున్నతి జరిగిన వాడనీ, సున్నతి లేని వాడనీ భేదం లేదు. ఆటవికుడనీ, సితియా జాతివాడనీ, బానిస అనీ, స్వతంత్రుడనీ ఏమీ లేదు. క్రీస్తే సమస్తమూ, సమస్తంలో ఆయనే ఉన్నాడు.

\s5
\v 12 కాబట్టి దేవుడు ఏర్పరచుకున్న వారూ, పరిశుద్ధులూ ప్రియమైన వారుగా, మీరు కనికర హృదయాన్నీ, దయనీ, దీనత్వాన్నీ, సాత్వికతనీ, సహనాన్నీ ధరించుకోండి.
\v 13 ఒకరినొకరు సహించుకోండి. ఇతరుల పట్ల కృప కలిగి ఉండండి. ఎవరి మీదైనా ఫిర్యాదు చేసే సందర్భం వస్తే, ప్రభువు మిమ్మల్ని క్షమించినట్లే మీరూ క్షమించండి.
\v 14 వీటన్నిటికి పైగా ప్రేమను కలిగి ఉండండి. ప్రేమ ఐక్యతకు పరిపూర్ణ రూపం ఇస్తుంది.

\s5
\v 15 క్రీస్తు ప్రసాదించే శాంతి మీ హృదయాలలో పరిపాలించనివ్వండి. ఈ శాంతి కోసమే మిమ్మల్ని ఒకే శరీరంగా దేవుడు పిలిచాడు. ఇంకా కృతజ్ఞులై ఉండండి.
\v 16 క్రీస్తు వాక్కు మీలో సమృద్ధిగా నివసింపనివ్వండి. కీర్తనలతోనూ, పద్యాలతోనూ, ఆత్మసంబంధమైన పాటలతోనూ ఒకరికొకరు జ్ఞానం బోధించండి. హెచ్చరించండి. దేవుని పట్ల కృతజ్ఞతతో మీ హృదయాలలో పాటలు పాడండి.
\v 17 మాటతో గానీ చర్యతో గానీ, మీరేది చేసినా ప్రభువైన యేసు పేర చేయండి. తండ్రి అయిన దేవునికి యేసు ద్వారా కృతజ్ఞతలు అర్పించండి.

\s5
\v 18 భార్యలారా, మీ భర్తలకు లోబడి ఉండండి. ఇది ప్రభువులో తగిన ప్రవర్తన.
\v 19 భర్తలారా, మీ భార్యల్ని ప్రేమించండి. వారితో కటువుగా ఉండవద్దు.
\v 20 పిల్లలారా, అన్ని విషయాల్లో మీ తలిదండ్రుల మాట వినండి. ఇది ప్రభువుకు ప్రీతికరంగా ఉంటుంది.
\v 21 తండ్రులారా, మీ పిల్లలు నిరుత్సాహపడకుండా వారిని చికాకు పెట్టవద్దు.

\s5
\v 22 దాసులారా, మనుషుల్ని మెప్పించాలని చూసే వారిలా పైకి కనిపించాలని కాకుండా ప్రభువుకు భయపడుతూ చిత్తశుద్ధితో శారీరికంగా అన్ని విషయాల్లో యజమానులకు లోబడి ఉండండి.
\v 23 మీరేపని చేసినా హృదయ పూర్వకంగా చేయండి. మనుషుల కోసం అని కాదు గానీ ప్రభువుకు చేస్తున్నట్లు భావించుకుని చేయండి.
\v 24 ప్రభువునుండి మీకు వారసత్వం బహుమతిగా లభిస్తుందని మీకు తెలుసు. ప్రభువైన క్రీస్తుకు మీరు సేవ చేస్తున్నారు.
\v 25 అక్రమం చేసేవాడికి తాను చేసిన అక్రమానికి తగిన శాస్తి జరుగుతుంది. ఎలాంటి పక్షపాతం ఉండదు.

\s5
\c 4
\p
\v 1 యజమానులారా, పరలోకంలో మీకో యజమాని ఉన్నాడని తెలుసుకోండి. మీ దాసుల పట్ల న్యాయమైన దానినీ సరైన దానినీ చేయండి.

\s5
\v 2 ప్రార్థనలో నిలిచి ఉండండి. కృతజ్ఞతలతో ప్రార్ధిస్తూ మెలకువగా ఉండండి.
\v 3 దేవుని వాక్కు అయిన క్రీస్తు మర్మాన్ని బోధించడానికి దేవుడు నాకు పరిస్థితుల్ని అనుకూలపరచాలని ప్రార్ధించండి. ఈ వాక్కు కారణంగానే నేను సంకెళ్ళ పాలయ్యాను.
\v 4 నేను బోధించాల్సిన విధంగానే బోధించాలనీ, స్పష్టంగా బోధించాలనీ నాకోసం ప్రార్ధించండి.

\s5
\v 5 సంఘానికి బయట ఉన్నవారి విషయంలో జ్ఞానంతో మెలగండి. సమయాన్ని సద్వినియోగం చేసుకోండి.
\v 6 మీ మాటలు ఎప్పుడూ కృపాసహితంగా ఉండాలి. మీ సంభాషణ ఉప్పు వేసినట్లు రుచిగా ఉండేలా చూసుకోండి. ఏ వ్యక్తికి ఎలా జవాబివ్వాలో తెలుసుకోండి.

\s5
\v 7 ప్రియమైన సోదరుడూ, నమ్మకమైన సేవకుడూ, ప్రభువులో నా సహ దాసుడూ అయిన తుకికు నా సంగతులన్నీ మీకు చెబుతాడు.
\v 8 ప్రత్యేకించి మీకు మా విషయాలు తెలియజేయడానికీ, మీ హృదయాల్ని ప్రోత్సహించడానికీ ఇతణ్ణి పంపిస్తున్నాను.
\v 9 ఇతనితో కూడా మీ ఊరివాడే. నమ్మకమైన ప్రియసోదరుడు ఒనేసిమును మీ దగ్గరికి పంపుతున్నాను. వీరు ఇక్కడి సంగతులన్నీ మీకు తెలియపరుస్తారు.

\s5
\v 10 నాతోకూడా చెరసాలలో ఉన్న అరిస్తార్కూ, బర్నబాకు దగ్గర బంధువైన మార్కూ మీకు శుభాకాంక్షలు చెప్తున్నారు. ఈ మార్కు "మీ దగ్గరకు వచ్చినప్పుడు చేర్చుకోండి" అని మిమ్మల్ని గతంలోనే ఆదేశించాను గదా.
\v 11 ఇంకా యూస్తు అనే పేరున్న యేసు కూడా మీకు శుభాకాంక్షలు చెప్తున్నాడు. వీరంతా సున్నతి జరిగిన వర్గంలో ఉన్నవారు. వీరే దేవుని రాజ్యం కోసం నాకు జత పని వారుగా ఉన్నారు. నాకు ఆదరణగా ఉన్నది కూడా వీరే.

\s5
\v 12 మీలో ఒకడూ క్రీస్తుయేసు సేవకుడూ అయిన ఎపఫ్రా మీకు శుభాకాంక్షలు చెప్తున్నాడు . దేవుని ఇష్టమంతటిలో మీరు సంపూర్ణులుగానూ, నిశ్చయత గలవారై నిలకడగానూ ఉండాలని ఇతడు ఎప్పుడూ మీ కోసం తన ప్రార్ధనలో పోరాటం చేస్తున్నాడు.
\v 13 ఇతడు మీకోసం, లవొదికయవారి కోసం, హియెరాపొలి వారి కోసం ఎంతో ప్రయాస పడుతున్నాడు. ఇది ఇతని గూర్చి నా సాక్ష్యం .
\v 14 ప్రియమైన వైద్యుడు లూకా, దేమా మీకు శుభాకాంక్షలు చెప్తున్నారు.

\s5
\v 15 లవొదికయలో ఉన్న సోదరులకూ, నుంఫాకూ, వాళ్ళ ఇంట్లో ఉన్న సంఘానికీ శుభాకాంక్షలు తెలియజేయండి.
\v 16 ఈ పత్రిక మీరు చదివాక లవొదికయలోని సంఘంలో చదివించండి. అలాగే నేను లవొదికయ సంఘానికి రాసి పంపిన పత్రికను మీరు తెప్పించుకుని చదవండి.
\v 17 అలాగే "ప్రభువులో నీకు అప్పగించిన సేవను నెరవేర్చడానికి జాగ్రత పడు" అని అర్ఖిప్పుతో చెప్పండి.

\s5
\v 18 పౌలు అనే నేను ఇక్కడ నా చేతి రాతతో మీకు శుభాకాంక్షలు తెలియజేస్తున్నాను. నా సంకెళ్ళను జ్ఞాపకం చేసుకోండి. కృప మీకు తోడై ఉంటుంది గాక.
